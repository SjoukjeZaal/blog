---
title: "Interview Dutch Women in Tech"
date: 2021-10-28
---

Sjoukje Zaal is haar cariere begonnen in de gezondheidszorg maar is nu werkzaam als CTO voor Microsoft bij Capgemini, is Microsoft Most Valuable Professional en Microsoft Regional Director.

**Hoe ben je in de IT terecht gekomen?**

Op jonge leeftijd kreeg ik van mijn broer zijn oude Commodore 64. Daar speelde ik games op en ik programeerde ook spelletjes. Heel erg leuk om te doen! Gamen ben ik altijd heel actief blijven doen maar ik heb het programmeren losgelaten en ben me op andere hobbies gaan richten zoals het maken van muziek.

Mijn cariere ben ik niet begonnen in de IT maar in de gezondheidszorg. Als vakantiebaan heb ik jaren in de thuiszorg gewerkt en daarna heb ik de opleiding gedaan voor Social Pedagogisch Werk. Na het behalen van mijn diploma ben ik aan het werk gegaan als begeleider van verstandelijk gehandicapten. Na een aantal jaren in de zorg gewerkt te hebben kwam ik tot de conclusie dat ik dat niet tot mijn pensioen wilde blijven doen. Ik drumde in die tijd in een heavy metal band en ben toen daarvoor een website gaan maken. Er ging een hele nieuwe wereld voor mij open. Ik vond het echt zo onwijs leuk om te zien hoeveel creativiteit je hierin kwijt kunt. Je kunt zulke mooie dingen maken en programmeren, de mogelijkheden zijn eindeloos.

Toen ben ik door middel van zelfstudie HTML, CSS, en Javascript gaan leren. Heel lastig, echt een andere manier van denken! Maar ik heb doorgezet, ben toen doorgegaan met het leren van C# en ben me op Microsoft technologien gaan richten. Ik heb zonder opleiding een baan gevonden in de IT als developer. Helaas was ik hierin minder succesvol, het lukte mij niet om een rekenmachine te programmeren. Ik werd ontslagen en moest weer op zoek naar een nieuwe baan. Na lang zoeken is dit gelukt, en in die baan was ik gelukkig meer succesvol. Overdag werkte ik als developer, en in de avonden studeerde ik voor het behalen van Microsoft examens.

**Wat doe je nu?**

Ik heb het traditionele pad doorlopen, van developer naar architect, van architect naar principal architect en ben nu werkzaam als CTO bij Capgemini op het gebied van Microsoft. In deze rol ben ik verantwoordelijk voor de strategie en visie op het gebied van Microsoft technologieën binnen Capgemini Nederland. Mijn werkzaamheden bestaan voornamelijk uit het adviseren van onze klanten over de inzet van Microsoft technologien, ik ben soms ook ingezet als chief architect op projecten en daarnaast onderhoud ik contacten met Microsoft vanuit ons partnership. Thought leadership is ook een groot onderdeel van mijn dagelijkse werkzaamheden bij Capgemini. Hieronder valt het schrijven van blogs en het presenteren op conferenties.

Daarnaast ben ik sinds 2012 heel erg actief binnen de Microsoft community. Dit doe ik op persoonlijke titel en staat los van mijn werkzaamheden voor Capgemini. Microsoft heeft mij in 2015 hiervoor de Most Valuable Professional award gegeven. Deze award wordt jaarlijks uitgerijkt aan professionals die hun kennis met veel passie delen met de Microsoft community. In 2019 heb ik daarnaast ook de Microsoft Regional Director award gekregen, een titel die uitgereikt wordt aan professionals in leidinggevende posities. Het is een selecte groep van ongeveer 160 onafhankelijke technologie 'visionairs' wereldwijd. Deze groep mensen zijn door Microsoft uitgekozen vanwege hun bewezen expertise op verschillende platformen en hun betrokkenheid bij de community.

**Wat zijn volgens jou de voordelen van diversiteit op de werkvloer**

Diversiteit zorgt voor meer creativiteit en voor vernieuwing. Dit zijn cruciale onderdelen van het vak. In de IT gaan de ontwikkelingen heel erg snel. Om al deze technologien met elkaar te kunnen verbinden en hier een werkende oplossing van te kunnen creeëren, is diversiteit absoluut noodzakelijk.

Door de inzet van diverse teams binnen IT projecten kan er dus vanuit een breder aspect naar problemen en oplossingen gekeken kunnen worden. Dit zorgt dan voor andere inzichten binnen het team en dus ook voor meer innovatie. Daarnaast zullen teamleden met uiteenlopende achtergronden ook beter weten wat er speelt bij klanten en de doelgroep voor wie je een oplossing ontwikkeld.

Persoonlijk vind ik het werken met mensen met verschillende achtergronden ook heel inspirerend en leerzaam. Bij Capgemini werken veel mensen met verschillende culturen en achtergronden. Ik leer dagelijks van de verschillende invalshoeken die dat met zich meebrengt en ook in de verschillen waarop besluiten genomen worden.

**Heb je tips voor vrouwen die in de IT willen werken? / Wat zou jij vrouwen in de IT willen meegeven?**

IT is tegenwoordig overal. Er wordt ook niet voor niets gezegd dat iedere organisatie tegenwoordig een IT organisatie is. Dit brengt heel veel mogelijkheden met zich mee. Er is een enorme vraag naar verschillende rollen binnen de IT. Rollen waarin ook heel veel creativiteit, communicatie en innovatie nodig is. Daarvoor zijn vrouwen ook echt nodig binnen de IT.

Je hoeft echt geen dy-hard programmeur te zijn om een leuke en succesvolle baan in de IT te hebben. Laat je eens goed adviseren over wat voor functies er allemaal zijn binnen de IT. Iedere dag is anders en er zijn heel veel mogelijkheden om jezelf te blijven ontwikkelen. En ook veel mogelijkheden om een andere richting binnen de IT te kiezen als je uitgekeken bent op je huidige rol en functie.
